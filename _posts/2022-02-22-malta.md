---
layout: post
title:  "Malta - Divlja gradnja i luda vožnja"
author: bjegolovac
categories: [ Europa ]
tags: [ putopis, obitelj, malta ]
image: assets/images/16.jpg
featured: true
---

## Putovanje, smještaj, rent-a-car...
Cca tjedan dana prije odlaska smo rentali auto u J.S. rent a car. Povoljne su bile i opcije preko bookinga jer nam je booking davao svoje osiguranje, ali dok smo mi mozgali, to je nestalo. Uglavnom, preko J.S. nas je malo veći auto (Peugeot 2008) sa sjedalicom za manjeg kikaća i srednjim osiguranjem 116 eura. Depozit je bio 175 eur. Dobili smo dizelaša, vozikali se stalno, bili na Gozu te nas je gorivo ispalo na kraju ispalo 20 eura.

Smještaj smo rezervirali putem bookinga u Mosti. Gledali smo i aribnb i locktip, ali smo na bookingu našli najpovoljniju ponudu, 250 eura 4 noćenja, stan s tri spavaće sobe i dvije kupaone. Bilo nam je bitno da je u svakoj sobi klima jer smo pretpostavljali da nemaju grijanje i nismo pogriješili. Tražili smo centralnu lokaciju na otoku, ali sve je tamo jako blizu, tako da, gdje god našli smještaj, ok je. Letili smo Ryanairom u utorak popodne, od prtljage smo nosili ruksake, kolica, nosiljku i booster koji smo natrpali pelenama i vlažnim maramicama te ga omotali plastičnom folijom kod kuće. Prvi dan smo se smjestili i otišli po namirnice. Plan je bio i otići u Mdinu, ali smo bili umorni pa je to prebačeno za sutradan ujutro. 

## Mdina i Valletta
Mdina je slična istarskim gradićima u kombinaciji s Dubrovnikom. Opasana predivnim zidinama, unutra spokojna (zovu je tihi grad) i stvorena za lijepu šetnju. Posjetili smo i katedralu svetog Pavla i katedralni muzej, prošetali po zidinama, ali ponajviše se gubili po uličicama. Poslije smo pojeli pastizze u lokalnoj pečenjari koja je izgledala higijenski sumnjivo, ali je bila puna lokalaca i na kraju se ispostavilo da su to bili najbolji pastizzi koje smo pojeli na Malti. Lokacija za pečenjaru i parking odmah ispred [karta](https://goo.gl/maps/ULLYGArpCGXKhGkS6) Poslije Mdine smo se zaputili do Valette. Ciljali smo na to da gledamo pucanje topa u Upper Barakka Gardens koji se održava svaki dan u podne i 16 sati. S obzirom da smo fulali termin u podne, prošetali smo starim gradom, obišli predivnu crkvu svetog Ivana i onda se zaputili do vrtova. Plan je bio sići na trajekt do tri grada pa prošetati i tamo, ali smo ipak odlučili još malo obići Valettu. Ispostavilo se da je to bio promašaj jer, osim par glavnih ulica, ostatak nas nije impresionirao. 


## Gozo
Drugi dan je bio rezerviran za Gozo. Na putu do trajekta posjetili smo Red Tower izvana, a na Gozu nam je prva destinacija bila Citadella. Parking po cijeni od dva eura može se naći pored same Citadelle. Slično kao Mdina, lijepo za prošetati, gubiti se po uličicama. Možete posjetiti i crkvu i nekolicinu muzeja, mi smo ih preskočili. Za hranu preporučuju Ta' Rikardu (imaju krovnu terasu), mi smo na kraju jeli u San Martino i bilo je ok. Nismo prošetali po Victoriji iako izgleda slatko i žao nam je što nismo bar kavu popili tamo. Poslije smo se uputili do njihovog nacionalnog svetišta Ta' Pinu te smo svartili na kolače i kavu u Ta' Dbiegi Crafts Village. Pola toga je bilo zatvoreno pa nismo bili nešto prezadovoljni iskustvom, ali smo bar popili dobru kavu i pojeli solidne kolače :) Dan na Gozu smo završili vožnjom čamcem (4 eura) iz Inland sea u more i gledanjem zalaska sunca u Dwejra uvali. Gozo nas je oduševio; djeluje autentičnije od najvećeg otoka, mirnije je, nema toliko gužvi i baš je smiraj na otočiću.

## Ostatak Malte
Treći dan bio je rezerviran za lunjanje. Započeli smo posjetom ribarskom selu Marsaxlokk gdje smo ručali (većina restorana radi tek od podneva pa pazite na to). Bio je plan posjetiti saint peter's pool, ali smo se predugo zadržali na ručku pa smo to preskočili. Odvezli smo se do blue grotto i vidjeli je samo s vidikovca, nastavili do dingli klifova te završili u popajevom selu (posjetili smo ga samo izvana jer tjedan prije bio odron i trenutno nije moguće ući u selo). Iskreno, možda bi bilo bolje da smo uzeli turu brodićem kroz Blue Grotto i preskočili Dingli jer imamo osjećaj da mi u Hrvatskoj imamo i ljepše stijene i poglede :)

## Odlazak
Zadnji dan smo nakon pakiranja napokon prošetali gradom u kojem smo bili smješteni. U centru Moste nalazi se najveća crkva u Malti i treća crkva u svijetu po veličini kupole – Rotunda. Posjetili smo crkvu, maleni muzej, popeli se na kupolu i prošli ispod kroz sklonište iz Drugog svjetskog rata. Iznenađujuće lijepo iskustvo. S obzirom da smo starijoj obećali posjet nacionalnom akvariju, tamo smo završili naš posjet Malti.